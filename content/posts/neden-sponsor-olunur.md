+++
title = 'Neden Sponsor Olunur'
date = 2017-10-28T14:57:31-04:00
+++

5 yıldır etkinlikler organize eden biri olarak, şirketlerin sponsor olmalarındaki nedenler üzerine düşünmeye çalıştım. Sadece teknoloji etkinlikleri alt-dalında olan gözlemlerimi madde madde paylaşacağım. Sponsor olmak istiyor ama nasıl bir fayda kazanacağınızı bilemiyorsanız biraz fikir verebilecek net ve açık noktalara değineceğim.

## Reklam

Bir etkinliğe sponsor olduğunuzda, stand açarak etkinlik mekanında, etkinlik duyuruları ve haberleri ile dijital dünyada reklamınızı yapmış olursunuz. Diğer reklam olanaklarına göre artısı, stand ile yapacağınız tanıtım ile potansiyel müşterilerinizle birebir iletişim kurma imkanı elde edersiniz. Dijital mecradaki tanıtımlar ile de ilgili kitle içerisindeki tanınmışlığınızı arttırmış olursunuz. Bu şekilde sektöre kendini sevdiren firmalara örnek vermek gerekirse: Hipo, Bulut Yazılım, Atölye15

## İK imkanı

Bir önceki maddenin çıktısı olarak insan kaynakları problemlerinizi çözmüş olursunuz. Bir şirketin özellikle yazılım teknolojileri alanındaki bir etkinlikte görünür olması yazılımcı kitleyi etkiler. Yazılımcılara ne kadar aktif olduğunuzu, aile olduğunuzu, gelişimi sevdiğinizi sadece kelimelerle anlatmak yerine, biz de sizin aranızdayız, biz de buradayız diyerek kişilerin sizinle birlikte olma isteğini arttırabilirsiniz. Bir örnek olarak yaptığımız bir Haskell etkinliğinde (Enis BAYRAMOĞLU), çektiğimiz video sayesinde Picus Security ‘nin yeni çalışma arkadaşları bulmasına, Haskell geliştirmek isteyen kişilerin de Picus’a ulaşmasına yardımcı olduk.

## Ekibinizi dinç tutması

Bir etkinliğe sponsor olduğunuzda, ekibinizin de etkinlikte bulunma isteği olacaktır. Her yazılımcı her etkinliğe katılamıyor.Bu sebeple ekibiniz işi gereği bir etkinlikte bulunsa dahi, onu iş gibi değil farklı bir aktivite olarak görür. Şirketiniz adına orada bulunmak ekibinize gurur vereceği gibi, etkinlikteki konuşmalardan, aktivitelerden faydalanarak farklı konularda da bilgi sahibi olabilir. Bu sayede ekibiniz daima dinç kalır. Dinç bir ekip her zaman kaliteli işler çıkartır. Teknoloji etkinliklerinde adını duymadığınız şirketler teknoloji alanında ne kadar kaliteli işlere imza atabilmektedirler? Bu, etkinliklere sponsor olduysa o firma çok kaliteli iş yapar demek olmasa bile, alanındaki etkinliklerde görünür olan şirketler her zaman diğerlerinden bir adım önde olacaklardır.

## İlham imkanı

Bir etkinliğe sponsor olduğunuzda, etkinliğe siz ve ekibiniz de katılacak. Diğer zamanlarda ilgi alanınıza girmeyen farklı konularda orada bulunmanızdan dolayı ilginiz artabilir. Etkinlik mekanında farklı konularda farklı kişilerle yapılan sohbetlerden, konuşmalardan yeni ilhamlar alabilirsiniz. Örneğin: tren projesi, webend 2016'da ODTÜ’de yapılan bir konuşma sonrasında filizlenmiştir.

## Network

Ve tabi ki diğer firmalarla etkinlik mekanında görüşme imkanı sağlayacağınız için sektör çevreniz genişlemiş olarak etkinlikten ayrılacaksınız. Hem B2B görüşmeler hem de B2C görüşmeler yapacak, potansiyel müşteri networkünüzü genişletmiş olacaksınız.

Benim farkedebildiklerim dışında, sizlerin de tecrübe ettiğiniz ve gözlemlediğiniz kazanımları yorum olarak eklemekten çekinmeyin. Bu yazıyı sosyal mecralarda paylaşarak, etkinliklere sponsor olmaktan şüphe duyan şirketlere ulaşmamızı sağlayabilirsiniz.
