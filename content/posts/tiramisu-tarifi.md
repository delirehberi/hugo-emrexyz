---
title: Tiramisu tarifi
description: null
date: '2020-10-04T20:00:00-04:00'
draft: false
tags: tr
nostr_id: >-
  nevent1qvzqqqr4guq3gamnwvaz7tmjv4kxz7fwv4khyefw0puh5qgkwaehxw309aex2mrp0yhxummnw3ezucnpdejqz9rhwden5te0wfjkccte9ejxzmt4wvhxjmcprpmhxue69uhhyetvv9ujuumwdae8gtnnda3kjctvqyxhwumn8ghj7mn0wvhxcmmvqyt8wumn8ghj7un9d3shjtnswf5k6ctv9ehx2aqppamhxue69uhkummnw3ezumt0d5q3vamnwvaz7tmjv4kxz7fwdehhxtnnda3kjctvqyd8wumn8ghj7ctjw35kxmr9wvhxcctev4erxtnwv4mhxqg7waehxw309akkcuewv94kgetwd9azuetyw5h8gu30dehhxarjqqs940qwzwdzu0pwm4auykguad3fqt3au8xgh3swu3lk9qw74nqwdjc0xmj5e
type: yaml
---


Elçin'le birlikte son zamanlarda yeni bir adetimiz oldu. Covid sebebiyle dışarı çıkamadığımız için, Elçin'in annesi ve babasının 2 bina yanımızda oturmasından dolayı her haftasonunu ailecek geçiriyoruz. Her haftasonu bir arada olduğumuz için de o günü yemek günü ilan ettik ve hepimiz keyfimize göre bir şeyler yapıyoruz. Geçtiğimiz haftasonu ise ben Tiramisu, Elçin ise şusi yapmayı tercih ettik. 
<!--more-->

![https://emre.xyz/img/tiramisu.jpg](https://emre.xyz/img/tiramisu.jpg)

Bu haftasonu yaptığım Tiramisu'nun tarifini kaybetmeden not etmek istedim. Orjinal tadına çok yakın, uğraşmaya değecek bir tatlı.

Malzemeler:

- 4 yumurta sarısı / yumurtalarda hiç beyaz kalmasın, sarıya yapışık beyaz damar oluyor onu da kesip alın.
- 50 gram toz şeker / 2 yemek kaşığı kadar
- 80 gram kahve likörü / 1 türk kahvesi fincanı dolusu
- Tuz / çeyrek çay kaşığı
- 225 gram Mascarpon peyniri / Kremadan kendiniz de yapabilirsiniz, migros'dan satın da alabilirsiniz.
- 235 gram krema / 200 gramlık 1 paket de yeterli olur.
- 1 paket kedi dili bisküvisi
- 4 yemek kaşığı kakao

 Tarif:

Benmari pişirmemiz gerekenler var. Suyu kaynatın, ısı transferi iyi olan, çikolata eritme tavası benzeri bir şey içinde yumurta, şeker, likör ve tuz'u karıştırıp 7-10 dakika kadar pişirmeniz gerekiyor. Su kaynadıktan sonra kısık ateşte ve sürekli karıştırarak pişirmelisiniz ki yumurtalar yüzünden topaklanma olmasın. Pişirmeye başlamadan önce yumurta sarılarını ayrı bir kapta iyice çırpabilirsiniz. Ayrıca suya tavanızın değmemesi ısı kontrolü için daha iyi olur. Hafif sıcaklıkta pişirirken, pişmeye yakın karışımın kıvamı yoğunlaşmaya başlayacak. Karışımın rengi biraz açıldıktan sonra pişmiş olacak. Açık kahverengi bir renge ulaşacaksınız, bundan sonra ocağı kapatıp 10-15 dakika kadar karışımı soğumaya bırakabilirsiniz. Buzlu kova içerisine yerleştirip daha çabuk soğumasını sağlayabilirsiniz.

Mascarpon peynir ve kremayı mikserinize alın ve yaklaşık 5 dakika kadar çırpın. Çırpma sonunda yoğun kıvamlı kabarık bir karışım elde edeceksiniz. Kabı ters tuttuğunuzda dökülmeyen bir kıvama ulaşın.

Ardından yumurtalı karışım ve peynir krema karışımını bir araya alıp, kaşıkla birbirine yediriyoruz. Tiramusu kremamız hazır.

İnstant kahveyle de olur ancak ben 4 shot espresso çektim, 1 ölçek de soğuk su katarak kahveyi ılıştırdım. Sizin de kedi dili bisküvileri hazırlamak için  kahveye ihtiyacınız var, ister filtre kahve ister nescafe kullanabilirsiniz.

20x20 santimetrelik bir cam kase kullanabilirsiniz, veya bisküvileriniz boyutuna göre bir kase seçebilirsiniz.

İlk kat için bisküvileri kahveye batırıp kaseye dizin. Bitişik veya aralıklı olması tamamen size kalmış. Ancak kedi dili bisküviyle daha önce çalışmadıysanız dikkat edin, çok hızlı çekiyor kahveyi ve çok çabuk dağılıyor. İster bardağa sok çıkart yapın, ki bunu baya hızlı yapmanız lazım parçalanmasın diye, veya bisvülerin üstüne yavaş yavaş kahveyi dökerek ıslatın. Nasıl kolayınıza gelirse. 

İlk kat bittikten sonra elimizdeki krema karışımının yarısını bisküvilerin üzerine yayıyoruz. Ardından ikinci kat bisküvileri de ıslayıp diziyoruz ve kalan krema karışımını üstüne yayıp düzeltiyoruz.

Servis yapmadan önce 3-4 saat kadar buzdolabında beklenmenizi öneririm. Buzdolabından çıkartıp servis yapmadan hemen önce üzerine kalınca bir katman oluşturacak şekilde, önerim eleyerek kakaoyu serpiştirin. Ardından dilimleyip servis edebilirsiniz.

Afiyet bal şeker olsun.

