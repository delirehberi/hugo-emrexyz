+++
title = "Zorbaslar"
date = "2024-12-05T17:27:08-05:00"
draft = false
nostr_id = "nevent1qvzqqqr4guq3gamnwvaz7tmjv4kxz7fwv4khyefw0puh5qgkwaehxw309aex2mrp0yhxummnw3ezucnpdejqz9rhwden5te0wfjkccte9ejxzmt4wvhxjmcprpmhxue69uhhyetvv9ujuumwdae8gtnnda3kjctvqyxhwumn8ghj7mn0wvhxcmmvqyt8wumn8ghj7un9d3shjtnswf5k6ctv9ehx2aqppamhxue69uhkummnw3ezumt0d5q3vamnwvaz7tmjv4kxz7fwdehhxtnnda3kjctvqyd8wumn8ghj7ctjw35kxmr9wvhxcctev4erxtnwv4mhxqg7waehxw309akkcuewv94kgetwd9azuetyw5h8gu30dehhxarjqqswxxzgmjlt8505mpl0qjuzgfxw887cw7wnphdgm586u5kpwmjgelg4yn7z2"
type = "toml"
+++

Zor başlar hayata zorbaşlar. Abla zorbaş, iri kafadır ama diri kafadır. Farkındadır hayatın, zor başlar ama kolaylaşır zamanla zamansız dertler. Hafiflemez de abla zorbaş ağırlaşmıştır artık. Ağır ağır yüklenir hayatı, zorlamaz fazla. Zor başlayanın zor gitme zorunluluğu yoktur artık. Zamanıdır zoru kolay etmenin.

Küçük zorbaş için daha zordur, zorlukları zamanla atlatan zor başların içinde yer almak. Bakkala çakkala koşturulma zorluklarıyla başlayan zaman, zaman zaman keyfe keder kafa tokatlarıyla zorlaştırır hayatını. Zoruna gider gitmesine ancak büyüyecektir zorbaş ve zaman onu da yola getirecektir.

En keyiflisidir ortanca zorbaş. Zorbaş olduğuna bakmayın, önündeki zorluklar temizlenmiştir abla zorbaş tarafından, ardındakiler yıkılmıştır küçük zorbaşa. Hayat zor başlamaz orta zorbaşa, akar gider zaman kalbur saman içinde. Zamanı gelince aleme zorbaş nedir gösterecektir ortanca zorbaş.

Zorbaşlar bir alemdir alem içinde, ama pek bir alemdirler. Zorlukları içindeki zorbaşlar, kolay kolay yılmazlar zorluklar karşısında. Önü abla zorbaş alır, günü orta zorbaş, kalır küçük zorbaşa gecenin zulmü...
